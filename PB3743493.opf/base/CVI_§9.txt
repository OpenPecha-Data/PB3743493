舍利弗言天止此室其已久如

答曰 我止此室如耆年解脫

舍利弗言 止此久耶

天曰 耆年解脫亦何如久

舍利弗默然不答

天曰 如何耆舊大智而默

答曰 解脫者無所言說故吾於是不知所云

天曰 言說文字皆解脫相所以者何解脫者不內不外不在兩間文字亦不內不外不在兩間是故舍利弗 無離文字說解脫也所以者何一切諸法是解脫相

舍利弗言 不復以離婬怒癡為解脫乎

天曰 佛為增上慢人 說離婬怒癡為解脫耳若無增上慢者 佛說婬怒癡性即是解脫

