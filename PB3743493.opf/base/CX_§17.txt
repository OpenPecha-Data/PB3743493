何謂不盡有為謂不離大慈不捨大悲深發一切智心而不忽忘教化眾生終不厭惓 於四攝法常念順行護持正法不惜軀命種諸善根無有疲厭志常安住方便迴向求法不懈說法無吝勤供諸佛故入生死而無所畏於諸榮辱心無憂喜不輕未學敬學如佛墮煩惱者令發正念於遠離樂不以為貴不著己樂慶於彼樂在諸禪定如地獄想於生死中如園觀想見來求者為善師想捨諸所有具一切智想見毀戒人起救護想諸波羅蜜為父母想道品之法為眷屬想發行善根無有齊限以諸淨國嚴飾之事成己佛土行無限施具足相好除一切惡淨身口意生死無數劫意而有勇
聞佛無量德志而不倦以智慧劍破煩惱賊出陰界入 荷負眾生永使解脫以大精進摧伏魔軍常求無念實相智慧行
於世間法少欲知足於出世間求之無厭而不捨世間法不壞威儀法而能隨俗起神通慧引導眾生得念總持所聞不忘善別諸根斷眾生疑以樂說辯演法無礙淨十善道受天人福修四無量開梵天道勸請說法隨喜讚善
得佛音聲身口意善 得佛威儀深修善法所行轉勝以大乘教成菩薩僧心無放逸不失眾善行如此法 是名菩薩不盡有為

